# -*- mode: mandoku-view; -*-
#+TITLE: 竹齋詩集
#+DATE: 2015-08-25 00:02:51.619304
#+PROPERTY: ID KR4d0289
#+PROPERTY: BASEEDITION WYG    
#+PROPERTY: JUAN 卷三
<pb:KR4d0289_WYG_003-1a>¶
欽定四庫全書¶
　竹齋詩集巻三¶
　　　　　　　　　　　宋　裘萬頃　撰¶
　五言絶句¶
　　善利閣次伯仁所題趙子良畫四首¶
箜篌君鄉來分明記江樹想君詩成時夢作白鷗去¶
平生交㳺間吾幘葢屡岸區區稻粱謀君亦逐鴻雁¶
風簷手君詩心跡已清絶何當更長吟坐對澄江雪¶
<pb:KR4d0289_WYG_003-1b>¶
扁舟兩漁翁清唱發日暮安得如鴟夷相與五湖去¶
　　餞吳長文司理用脩持賢業教無欠為韻¶
平生不量力妄意希前脩懵懵雖無見拳拳未敢休¶
狂瀾湧如此砥柱其誰為天意必有在吾身姑自持¶
考亭無恙時從㳺孰非賢嵗寒萬木彫松柏始傑然¶
聖賢去我逺何者名事業吾欲到彼岸須君借舟楫¶
過從資直諒夫豈勢利交謂朋黨者誰仁人姑聴教¶
人生天地間離别安能無莫作兒女態相期烈丈夫¶
<pb:KR4d0289_WYG_003-2a>¶
君姿正而剛名節非所欠臨岐贈一言惟有學不厭¶
　　自警¶
俗塵易汚人胷次須自潔君看四明老冰壺浸秋月¶
　　題蘓希亮畫¶
石梁渡山澗上有秦人居嵗寒不種桃汲泉灌佳蔬¶
　六言絶句¶
　　兀坐¶
息綿綿而不絶心了了以常明静室我方燕坐傍人喚¶
<pb:KR4d0289_WYG_003-2b>¶
作修行¶
　七言絶句¶
　　保福寺對橙菊有感¶
平生愛菊陶彭澤清夜移橙杜草堂千載詩魂招不得¶
獨留風味在僧房¶
　　兀坐有感¶
意行曾到楚江臯占得雙泉第一寮牕戸䆳深鐘磬逺¶
客塵都向静中消¶
<pb:KR4d0289_WYG_003-3a>¶
　　癸亥夜夢¶
丙夜清眠正熟時夢魂飛去拜丹墀小臣乍得披肝膽¶
感慨分明涕淚埀¶
　　次洪内翰十月桃韻三首¶
千枝萬蕊彫零盡安得枝頭數㸃紅疑是神人冩春¶
色鎮長留影在屏風¶
舊日驪山宫殿中玉妃無數舞衫紅只因歸去蓬萊後¶
夢作寒花笑北風¶
<pb:KR4d0289_WYG_003-3b>¶
不湏羯鼓促春工一樹霜邉取意紅寄語元冥為収拾¶
莫教人恨五更風¶
　　次洪内相雙竹韻三首¶
延平兩龍幾年卧歘爾化作寒枝雙春檜長松皆敵國¶
㑹須因壘一時降¶
嬋娟兩枝翠可掬絶勝白璧南金雙留與先生作椽筆¶
詩壇八面受人降¶
管鮑交情真耐乆夷齊義氣更無雙虚花滿眼風號怒¶
<pb:KR4d0289_WYG_003-4a>¶
一節青青終不降¶
　　薦福寺次許師詠竹¶
浮雲蹤跡任西東翰墨塲中且用功時對此君哦七字¶
也勝癡坐辯幡風¶
　　次余仲庸松風閣韻十九首¶
飛花數㸃雨初歇啼鳥一聲春正長讀罷黄庭了無事¶
旋安銀葉試爐香¶
古木隂隂六月凉幽花藉藉四時香絲桐清夜作三弄¶
<pb:KR4d0289_WYG_003-4b>¶
明月入簾風拂牀¶
爛漫花隂覆短牆花開時候日偏長道人不被春勾引¶
到處惟聞薝蔔香¶
不見詩仙何遜來春風幾度早梅開竹籬茅舍自清絶¶
未用移根東閣栽¶
恰則梅邉春意萌困人天氣又清明爐熏茗盌北牕下¶
卧聼綿蠻黄鳥聲¶
已著遺經洗此心更尋流水濯吾襟經旬不涉溪邉路¶
<pb:KR4d0289_WYG_003-5a>¶
荇帯苔錢如許深¶
霧閣雲忩先自幽水聲那更繞源流春㴱紅雨落桃徑¶
晝永清風生茗甌¶
楊栁隂中啼杜鵑梧桐枝上噪𤣥蟬篇章滿眼無人㑹¶
贏得詩翁取意編¶
紛紛眼底正爭馳我獨冥心絶五綦説與傍人俱不信¶
故山惟有白雲知¶
爭春桃李太匆匆随手飄零逐曉風氷雪不侵塵不汚¶
<pb:KR4d0289_WYG_003-5b>¶
可人惟有嵗寒松¶
顏楊翰墨今誰觧陶謝篇章古所無安得金丹換凡骨¶
白頭深恐媿吾夫¶
平池春去水溶溶人在笙歌一部中柳葉翻風羅帶緑¶
荷花著雨錦衣紅¶
簷間新燕幾時來簷外閒花往嵗栽丹杏碧桃渾落盡¶
綠隂低處結青梅¶
淡月籠花花映牕好風吹竹竹浮香夢回何處一聲笛¶
<pb:KR4d0289_WYG_003-6a>¶
人静山幽天正凉¶
無所用心魚在沼居然生子燕成窠誰言春去花事歇¶
萱草石榴情更多¶
為憐風雨趣春回故著秋花到處栽蘭菊從來盛風味¶
不妨環繞讀書齋¶
白雲殊不作俗態流水更似知人心溪邉濯足溪上坐¶
樵唱一聲秋滿林¶
坡谷遺書那復有向來一紙抵千金誰知懸腕與卧筆¶
<pb:KR4d0289_WYG_003-6b>¶
如用大都留此心¶
俗書本作于湖様野鶩家雞强自分王氏無人魯公死¶
只今何處覔雲仍¶
　　松齋秋吟¶
驕陽赫赫轉秋隂便覺蕭然鬢影侵世事炎凉俄忽爾¶
閒來物理静推尋¶
　　宿翠巖寺呈李𢎞齋簽判¶
匡廬勝處君曾到誰是淵明與逺公幸有和陶詩巻在¶
<pb:KR4d0289_WYG_003-7a>¶
好依蓮社此山中¶
　　同李簽判山行午飯野店簷外羣蜂翂翂因成絶¶
　　句¶
脱畧人間勢利塲來尋泉石共徜徉飯餘小立茅簷外¶
試問羣蜂有底忙¶
　　寄宋居士脩叔求庵記¶
翠琰新刋照眼明流傳何日到柴荆從今不恨論交晚¶
我亦碑中有姓名¶
<pb:KR4d0289_WYG_003-7b>¶
　　睆山紙帳送宋居士¶
翦裁不惜褚先生要䕶髙人雪屋眠只恐鶴書催起去¶
長留空帳北山巔¶
　　題書院壁間碑¶
天上真龍去不回世間凡馬漫争馳少年氣習今猶在¶
袖手時來省斷碑¶
　　日出¶
日出柴門尚嬾開綠隂多處且徘徊槐花滿地無人掃¶
<pb:KR4d0289_WYG_003-8a>¶
半在牆根印紫苔¶
　　早作四首¶
雨過長江浪拍天迢迢羲馭水中行舟人指㸃雲開處¶
喜見青山一抹横¶
井梧飛葉送秋聲籬菊緘香待晚晴斗柄横斜河欲没¶
數山青處亂鴉鳴¶
北牕清冷不成眠風遞蛩聲到枕邉試喚兒童巻踈箔¶
一簷花影月娟娟¶
<pb:KR4d0289_WYG_003-8b>¶
爐香清曉坐書帷竹擁藤牀日到遲自賦短章還自笑¶
不知顏閔有何詩¶
　　冬日早作¶
黄昏月姊翦雲開夜半雷車送雨來晨起鈎簾望霄漢¶
風花吹堕萬璚瑰¶
　　午睡¶
午牕春日影悠悠一覺清眠萬事休堪笑邯鄲槐里夢¶
癡兒到老不回頭¶
<pb:KR4d0289_WYG_003-9a>¶
　　入京道中曝背¶
露濕芳桃午未乾花時全似麥秋寒征衫不敵東風力¶
試上郵亭曝背看¶
　　即事二首¶
門前溪水欲平堤漫著漁竿淺處埀晴雨毎闗憂國念¶
豐凶端欲問人知¶
春時耕種夏時耘七月農夫始食新此去田家常要雨¶
雨多元自不妨人¶
<pb:KR4d0289_WYG_003-9b>¶
　　次伯仁過道傍田家韻¶
桃源千載鎖烟雲若輩安知古有秦恐是吳興沈東老¶
一尊聊復醉詩人¶
　　絶句¶
數聲牧笛日将晚一曲樵歌山更幽觧帶盤桓小溪上¶
坐㸔紅葉汎清流¶
　　久雨¶
園林清樾净無塵池沼黄流去有聲不用飛花來㸃綴¶
<pb:KR4d0289_WYG_003-10a>¶
但須霽日為澄清¶
　　上元憶大梵明燈二首¶
經年不到豫章城燈火遥聞鼓吹聲却憶秋屏臺上寺¶
絳紗青玉幾長明¶
突兀招提枕古城夜深鐘磬寂無聲坐馳燈火笙歌地¶
知有何人一㸃明¶
　　秋日即事¶
斷雁聲邉小雨來菊花强半卧蒼苔乍寒天氣雖宜酒¶
<pb:KR4d0289_WYG_003-10b>¶
冷淡無心把酒杯¶
　　九日¶
籬落黄花尚自無白衣况未到吾廬莫令此日負佳節¶
為展淵明采菊圖¶
　　松齋秋詠次黄存之韻七首¶
少年有策志平戎心事今成一老翁蜀客欵門茶未了¶
防秋又説棗兒紅¶
西風黄葉埽空庭舞鶴翩翩堕雪翎一陣清風通鼻觀¶
<pb:KR4d0289_WYG_003-11a>¶
木犀亭下讀騷經¶
牽牛引蔓上東籬氣肅清商雨過時人意若隨天意好¶
秋光又到菊花枝¶
閉門思古或傷今每有詩来黙契心紙上不須評巧拙¶
堯夫只是静中吟¶
閒中無辱亦無榮案上圖書有課程静對秋花香黙黙¶
晩風休送亂蟬鳴¶
㨿梧枝䇿事紛紜樓上看山對晩曛縱是樓無山色逺¶
<pb:KR4d0289_WYG_003-11b>¶
只如小米畫煙雲¶
無事縈心晝掩扉松風度曲入琴徽登髙老矣興猶在¶
塞上秋風戰馬肥¶
　　次仲庸初冬即事二首¶
常歲霜天分外晴一溪如練浸冰輪今年風雨寧無夜¶
誰與溪梅作小春¶
君家秋實洞庭種小子持來獨未黃莫作蘓州書後夢¶
只今正欠滿林霜¶
<pb:KR4d0289_WYG_003-12a>¶
　　雪中戲元徳元齡二弟二首¶
在昔梅花猶有賦如今冰柱亦無詩吾衰不作池塘夢¶
春草生時子合知¶
袖間出手不應遲栁絮漁蓑總是詩二妙得君眞所喜¶
一寒如我有誰知¶
　　再韻寄元齡弟二首¶
季也東歸何太遲伯兮西望屢吟詩茅簷昨夜雪深尺¶
人在寒牕知不知¶
<pb:KR4d0289_WYG_003-12b>¶
小舟閒已&KR0891;江湄滿眼璚瑤定有詩詩似其人人似雪¶
只應清處恐人知¶
　　雪中再示徳齡二弟三首¶
只道園林春未歸風前一夜桞花飛東皇自是繁華主¶
不用𤣥冥薦玉妃¶
平生蓑笠慣衝寒長憶江湖把釣竿昨夜北牎聞雪作¶
夢魂飛到子陵灘¶
青青牎外幾修篁也學宫梅巧様粧説與恵連須著句¶
<pb:KR4d0289_WYG_003-13a>¶
雪邊春色到池塘¶
　　再用韻三首¶
亂飄牎户重重積巧入簾櫳細細飛想見鈞天張樂處¶
瓊琚玉珮列千妃¶
蕙帳一冬無苦寒夢囬長是日三竿那知今夜剡溪路¶
月淡扁舟水滿灘¶
鳳臺仙姊巻銀篁歸去瑶池試曉妝剰粉殘脂無處著¶
化為風絮滿池塘¶
<pb:KR4d0289_WYG_003-13b>¶
　　再用韻三首¶
無人低唱兩三巵一任璚瑶滿眼飛羅韈暗塵應洗盡¶
月明吾欲看江妃¶
憶昔騎驢犯曉寒酒旗隨處認長竿灞陵物物皆詩句¶
不用牽船八節灘¶
眼前修潔獨修篁屢倩東風洗曉妝學舞腰肢困珠玉¶
可憐官桞在寒塘¶
　　再用韻三首¶
<pb:KR4d0289_WYG_003-14a>¶
棃花月淡珠簾巻桞絮風輕粉蝶飛宫漏無聲牎欲曙¶
霓裳催舞廣寒妃¶
雪裏鷗盟元未寒小舟南浦著漁竿眼明似共月千里¶
衣冷欲迷雲一灘¶
疎梅元自映疎篁誰把璚瑶特地妝雪後園林應更好¶
却輸和靖在錢塘¶
　　次元徳弟韻¶
跋扈飛揚使我驚鐡中雙鏃日錚錚陳橋舊將今無用¶
<pb:KR4d0289_WYG_003-14b>¶
一任於菟繞屋行¶
　　予從元徳弟借到西廊書齋朝夕其間今二年矣¶
　　戲題作病僧寮且賦三絶¶
雖有圗書伴寂寥不妨題作病僧寮蒲團竹椅南牎下¶
一炷爐香百念消¶
華髮蒼顏一病僧向來文史頗闗情只縁世網無由脫¶
遂學枯禪度此生¶
朝来寮外望西山正在雲煙縹緲間既欲與山為保社¶
<pb:KR4d0289_WYG_003-15a>¶
不妨身世似雲閒¶
　　再用韻三首¶
病僧行脚歸來後萬事無心每閉寮日射竹牎風葉亂¶
煙凝香鼎篆紋消¶
厭趨朝市元無夢慣處山林似有情圓覺楞嚴俱不觧¶
維摩㑹下一書生¶
無心對客煨黄獨有意看雲傍白間終日區區弄文墨¶
笑他齊已與髙閒¶
<pb:KR4d0289_WYG_003-15b>¶
　　寄元齡弟五首¶
餘生端合老吾廬心地全然與世疎安得數椽西嶺下¶
自行溪水灌園蔬¶
莫怪窮年不入州載書前已㑹盟鷗市朝畢竟多塵事¶
且傍溪山靜處留¶
俯仰之間又一年即看科詔下天邉功名萬一来相逼¶
試向榮途小著鞭¶
少年妄作㓛名想説著長安喜欲狂多病年來怕奔走¶
<pb:KR4d0289_WYG_003-16a>¶
却思雲壑置藤牀¶
一室蕭然百事無崇朝趺坐對熏爐岫雲舒巻元無礙¶
贏得從容飬病軀¶
　　元齡弟寄悲秋四詩因次¶
不到青雲志未休近來何事却悲秋短檠䨇目元無恙¶
快讀詩書莫浪愁¶
圗書繞屋未為貧想見長吟日閉門西社諸公久寥落¶
不知招得幾人魂¶
<pb:KR4d0289_WYG_003-16b>¶
幸有平生古戰場不妨髙卧到羲皇一朝冀北空凡馬¶
須信驊騮道路長¶
支離病骨怯初寒眼底清愁更萬端勉和新詩寄鴻雁¶
江城夜月覓君㸔¶
　　予旣得烏石崗西望葛壇在雲霄中相去雖逺山¶
　　勢不斷林木歴歴可數異時乞靈仙翁不難矣喜¶
　　而成詩寄葛壇主人¶
東西知隔幾牛鳴山勢緜緜若引繩待向岡邊結茅屋¶
<pb:KR4d0289_WYG_003-17a>¶
幅巾遥禮夜壇燈¶
　　寄張仲符時得烏石岡地二首¶
今人那似古人賢一鍤隨身日醉眠此老有靈應笑我¶
區區常費買山錢¶
寸田尺地可長久此訣劉郎却未傳他日馭風蓬島去¶
漫留陳迹在山巔¶
　　次敬叔韻二首¶
玉鑑氷壺一段清鐡中誰與鬬錚錚眼㸔萬里雲霄路¶
<pb:KR4d0289_WYG_003-17b>¶
不信驊騮地上行¶
别我新詩有許清玉聲金韻两琮琤筆端定自翻三峡¶
乞與餘波贈此行¶
　　次李司直韻二首(字敬子/號𢎞齋)¶
老來方欲卧林泉一躡紅塵只自憐己與山靈有成說¶
秋風歸騎急加鞭¶
清虚絶跡竟何為自笑平生頗好之正路儻非君得似¶
冥行未免用多岐¶
<pb:KR4d0289_WYG_003-18a>¶
　　别胡仲立次敬子伯量二丈韻二首¶
脩水相望無百里從來人物勝西昌𢎞齋自是朝陽鳳¶
伯仲行看接翼翔¶
乾枯如我眞何用漫結蒲團竹椅縁緘口向人無一語¶
此燈他日遣誰傳¶
　　次余求之坐間所賦¶
地僻不聞車馬鬧官閒但覺屋廬深擺除詩債寂無事¶
一炷爐香觀此心¶
<pb:KR4d0289_WYG_003-18b>¶
　　酬余求之二首¶
枕中久已黃粱熟鏡裏從教白髮垂但得漁樵分半席¶
此生何必要人知¶
雨後軒牎無一塵牎前松竹更清新不妨踏遍莓苔地¶
遺我青鞋有故人¶
　　錢仲庸主簿入京三首¶
風帆轉眼即長安好在交遊半逹官旣有王陽知貢禹¶
不妨乗興一弹冠¶
<pb:KR4d0289_WYG_003-19a>¶
孤山梅蕊正開時杕履還須訪水湄莫遣冰魂歎牢落¶
只今和靖自能詩¶
野梅官桞自供愁空倚鄱江百尺樓待倩天邊幾鴻鴈¶
為傳消息到皇州¶
　　别曹敎授三首¶
一歳與君三别離盍簮此去定何時梅花未必堪相寄¶
待倩郵筒寄小詩¶
從渠桞色自青青莫為行人賦渭城只恐南牆舊時竹¶
<pb:KR4d0289_WYG_003-19b>¶
誤隨風雨作離聲¶
江花岸桞太多情長逐春風管送迎我亦思歸歸未得¶
夜牎愁聼杜鵑聲¶
　　次吳長文見寄時有衡山之役¶
夜半詩成欲寄君夢魂飛渡楚江津怡怡前日如兄弟¶
今作東西南北人¶
　　次吳司理見貽二絶韵¶
朱金得喪日悲懽内樂知誰夢見顏君有上池無限水¶
<pb:KR4d0289_WYG_003-20a>¶
不將涓滴到人間¶
湛然胷次幸清明忍看人間勢利輕我輩相知端有道¶
未應膠漆付雷陳¶
　　寄題眞愛堂三首¶
終南佳處暫棲遲堪笑唐朝左拾遺渠但借山為捷徑¶
山中滋味豈曽知¶
眞實愛山今有誰此心猨鶴亦難欺看來却是朱居士¶
不媿昌黎五字詩¶
<pb:KR4d0289_WYG_003-20b>¶
築堂誰不要看山往往襟期了不關欲識此翁髙絶處¶
一心長在白雲間¶
　　安樂窩三首¶
天闕飛來三大字雲山留住一閒身老仙駕鶴蓬莱去¶
丹竈而今屬後人¶
孤山嘗試一登臨歸夢紛然繞故林箇是平生安樂處¶
清泉白石緫關心¶
生來嵗晚寄南牎燕坐常聞御墨香却笑到天亭上客¶
<pb:KR4d0289_WYG_003-21a>¶
日將茗粥攪枯腸¶
　　有感二首¶
絶憐修竹知人意更愛雙泉不世情囬首舊遊渾似夢¶
却因多難悟無生¶
三四知音緫道山荷鉏吾獨在田間人言病驥猶堪秣¶
伏櫪何心十二閒¶
　　髙安别蘇野塘三首¶
獨立每憐陶靖節北牎終日傲羲皇如今我亦無儕輩¶
<pb:KR4d0289_WYG_003-21b>¶
逺把心期付野塘¶
胷中泉石眞成癖紙上雲烟緫是詩分我漁舟三四箇¶
故山歸去弄漣漪¶
交盖纔傾便語離絶憐立馬送君時梅花未必堪相寄¶
待倩郵筒寄小詩¶
　　題希亮畫¶
晩牧歸來月在山夜深茅舍不勝寒棲烏欲動催翁起¶
快傍烟汀把釣竿¶
<pb:KR4d0289_WYG_003-22a>¶
　　題昭君圖¶
紛紛争賂毛延壽今日丹青竟不傳萬事無過眞實處¶
後人贏得寫嬋娟¶
　　題老悟畫巻四首¶
中興以前作山水只說李成與郭熙誰知淳熙有此老¶
健筆不減巨然師¶
吏隐三年楚水頭每隨鳬鴈&KR0891;扁舟歸來喜色驚鄰里¶
分得瀟湘一片秋¶
<pb:KR4d0289_WYG_003-22b>¶
何處移來一川竹空濛烟霧染人衣其間應有葛陂杖¶
時出林梢帯雨飛¶
謖謖風前荷葉枯揺揺霜後蓼花疎春鉏舊有江湖約¶
數輩相依正要渠¶
　　牎前古槐二首¶
密葉繁陰畫不成捲簾雙眼爲渠眀人間炎熱無來處¶
贏得軒牎分外清¶
去歲西湖避暑來藕花無數眼慵開而今歸卧洪崖側¶
<pb:KR4d0289_WYG_003-23a>¶
看盡飛泉看古槐¶
　　題針出羹字韵¶
一寸堅剛鐵琢成綺羅叢裏度平生有時稚子敲成釣¶
釣得魚兒便作羹¶
　　題箋¶
六七葉蘆秋雨裏兩三箇鴈夕陽邊青天萬里渾無礙¶
衝(一作/埽)破寒潭一抹煙¶
　　簡瑄上人¶
<pb:KR4d0289_WYG_003-23b>¶
千里歸來覓故林朱弦雖在少知音春風玉几山前路¶
忍負平生一片心¶
　　簡瑄上人借楞嚴經¶
石室雲山鎭日扃午雞啼處醉初醒案頭尚有爐熏在¶
試讀楞嚴一巻經¶
　　題隐室¶
閩浙相望兩道場上人曽炷室中香直須了却舊公案¶
莫向空山便隱藏¶
<pb:KR4d0289_WYG_003-24a>¶
　　題破塵讀經所¶
試爲衆生破一塵出經為筏渡滄溟待渠到岸無驚畏¶
復破微塵納此經¶
　右隱室破塵二詩爲新陂瑄上人作也瑄師隨孤雲¶
　自西禪過育王凡三閲歲孤雲待之甚厚旣歸故山¶
　榜其讀經之室曰破塵蓋取華嚴破塵出經巻普饒¶
　益衆生之語題其燕坐之室則曰隐室將自是隐藏¶
　也予謂育王一段公案尚未結絶世須再出不應便¶
<pb:KR4d0289_WYG_003-24b>¶
　爲隠藏計故首章及之瑄師儻以予言爲然則一笠¶
　支笻可以東矣嘉定戊寅二月甲子竹齋翁書¶
　贊(附/)¶
　　十八公贊(并序/)¶
　世號松為十八公以其字言也予所居四旁皆松而¶
　森列于前者十有八本因緫名之曰十八公魯論曰¶
　歲寒然後知松柏之後彫也公之髙節見稱於洙泗¶
　億世而不朽秦時公嘗爲大夫喪失所守反不若桃¶
<pb:KR4d0289_WYG_003-25a>¶
　源之花因避秦得名傳之至今是不知公者所謂大¶
　夫特強名耳公何心哉且以祖龍之威靈氣燄而倉¶
　卒之際非公無以蔽其身公素所蓄積求之當世雖¶
　榖城老翁爲留侯師視之猶褊彼區區以顏色媚人¶
　纔比於兒女子之態者為公役且不足而謂其得名¶
　過於公何其謬論歟公自春秋以來歴年悠久殆若¶
　華表之鶴而尚能傲睨霜雪無所回畏盖其天姿若¶
　是予幸與諸公周旋不知有古今先後之異懼公一¶
<pb:KR4d0289_WYG_003-25b>¶
　旦捨予而去柱眀堂棟清廟則予將無以自託於公¶
　也遂為之贊曰¶
矯矯乎雲霄之外挺挺乎霜雪之中語操則林下之傑¶
語形則洞口之龍噫大材終大用烏不逢逢則必曰公¶
等何出之晚斯民久望於帡幪惟如是其孰與同¶
　¶
　¶
　竹齋詩集卷三¶
